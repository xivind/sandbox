Det kan være vanskelig å få oversikt over hvilke krav og anbefalinger som gjelder når det skal utvikles IT-løsninger i helse- og omsorgssektoren. Reguleringsplanen samler krav og anbefalinger for digitalisering i en navigerbar oversikt. Eksempler på dette er kritisk informasjon og pasientens journaldokumenter. Reguleringsplanen gjør det enkelt å få oversikt over juridiske rammer, veiledere, retningslinjer, standarder, kodeverk og samhandlingskomponenter. Helsedirektoratets intensjon med reguleringsplanen er å bidra til raskere digitalisering og større forutsigbarhet for leverandører og andre i helsesektoren. Reguleringsplanen i seg selv tar ikke frem nye krav og anbefalinger, men lenker direkte til kildene der kravene og anbefalingene finnes, enten hos direktoratet selv, eller hos andre aktører. Reguleringsplanen vedlikeholdes systematisk. Nye og endrede krav og anbefalinger oppdateres fortløpende, og det vil legges til nye områder innenfor prioriterte satsinger. Reguleringsplanen har visninger som gjør det mulig å se alle krav og anbefalinger pr samhandlingstjeneste, i tillegg til aktuelle samhandlingskomponenter. Innenfor hver tjeneste er informasjonen gruppert sammen i logiske grupper, for eksempel, juridiske rammer, normen med faktaark, beskrivelse av informasjonsinnhold, retningslinjer, veiledere og prinsipper, samhandlingskomponenter og nasjonale e-helseløsninger. Det vises også med merkelapper hvilket normeringsnivå som gjelder, der det er aktuelt, og om det pågår utviklingsarbeid innenfor området. Det enkelte informasjonselement kan utvides for å vise mer informasjon, blant annet lenke til selve kravet. Reguleringsplanens målgruppe er de som skal utvikle, tilpasse eller innføre e-helseløsninger. Dette omfatter mange ulike roller, for eksempel: Prosjektledere, utviklere, produkteiere, arkitekter, systemintegratorer, opplæringsansvarlige, informasjonssikkerhetsansvarlige (CISO), IT-ansvarlige, informasjonsforvaltere.